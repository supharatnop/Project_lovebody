วิธีลดน้ำหนัก

1. จำกัดปริมาณแคลอรีที่กินต่อวัน

          รู้หรือไม่ว่า สิ่งสำคัญมากต่อการลดน้ำหนักไม่ใช่แค่เพียงออกกำลังกายเท่านั้น แต่คุณต้องจำกัดอาหารที่กินด้วย 
หากคุณต้องการลดน้ำหนักให้ได้ผลดี คุณควรจะเผาผลาญ 3,500 แคลอรีในหนึ่งสัปดาห์ นั่นแปลว่าคุณต้องเบิร์น 500 แคลอรีต่อวัน 
ซึ่งอาจจะเป็นการยากหากจะออกกำลังกายเพียงอย่างเดียว ฉะนั้นคุณควรตัดอาหารที่มี 250 แคลอรีขึ้นไปและไม่ได้เป็นอาหารหลัก 
เช่น ไอศกรีม หรือขนมหวานต่าง ๆ แล้วเบิร์นออกด้วยการออกกำลังกายอีก 250 แคลอรีเพียงเท่านี้การลดน้ำหนักจะไม่ทำให้คุณรู้สึกว่าเป็นเรื่องทรมานอีกแล้ว

2. อย่าลืมออกกำลังกายตอนเย็น

          หลังจากเวลาเลิกงานอันแสนหนักหน่วงแล้ว อย่าเอาความเหนื่อยและความขี้เกียจมาเป็นข้ออ้างที่จะไม่ออกกำลังกายเลยดีกว่า
 เพราะอาหารที่คุณกินไปหลายแคลอรีตั้งแต่เช้านั้น คุณจำเป็นต้องออกกำลังกายเผาผลาญออกไปบ้าง หากไม่มีเวลาออกไปฟิตเนสนอกบ้าน 
หรืออากาศในวันนั้น ๆ ไม่เป็นใจ คุณก็สามารถออกกำลังกายในบ้านได้ด้วยการกระโดดเชือก หรือทำท่ากายบริหารต่าง ๆ เพื่อให้รูปร่างกระชับ เป็นต้น

3. ทำคาร์ดิโอ

          หากใครเป็นผู้หลงใหลในการออกกำลังกายตัวจริง แน่นอนว่าจะต้องรู้จักการทำคาร์ดิโอ หรือการออกกำลังกายแบบแอโรบิค 
ที่ใช้ความเข้มข้นในการออกกำลังกายต่ำ และใช้พลังงานจากออกซิเจนเป็นหลัก ใครที่กำลังอยากลดน้ำหนัก ควรทำคาร์ดิโออย่างจริงจังประมาณ 45 นาทีต่อสัปดาห์ 
เช่น วิ่ง หรือปั่นจักรยานในร่ม วิธีเหล่านี้จะช่วยให้ระบบเผาผลาญอาหารของคุณดีขึ้นได้ด้วย 

4. ดื่มน้ำเยอะ ๆ 

          นอกจากจะช่วยให้ร่างกายของคุณสดชื่นขึ้นแล้ว การดื่มน้ำยังมีส่วนช่วยในการลดน้ำหนักด้วย ฉะนั้นลองดื่มน้ำก่อนมื้ออาหารทุกครั้ง 
จะช่วยให้คุณกินอาหารได้น้อยลง หรือเลือกกินอาหารที่มีส่วนประกอบของน้ำเยอะ เช่น ผักและผลไม้ นอกจากนี้ ผลวิจัยชี้ว่าการดื่มน้ำเย็น 
จะช่วยทำให้ระบบเผาผลาญอาหารทำงานได้เร็วขึ้น แถมยังช่วยลดอาการอยากน้ำหวานและน้ำอัดลม ที่ทำให้เกิดอาการอ้วนฉุได้ง่ายอีกด้วย

 5. กินมื้อเช้าอย่าให้ขาด

          ชีวิตที่เร่งรีบทุก ๆ วัน อาจทำให้คุณไม่ได้กินอาหารเช้า ซึ่งอาหารเช้านั้นเป็นมื้อสำคัญที่สุดและยังกินได้เยอะโดยไม่ต้องกังวลว่าน้ำหนักจะขึ้นด้วย 
เพราะการกินอาหารเช้าจะทำให้ร่างกายเผาผลาญแคลอรี่ได้ดีมากกว่ามื้ออื่น ๆ  ฉะนั้นตื่นเช้าอีกสักนิดเพื่อไม่ให้พลาดมื้อเช้ากันดีกว่าเนอะ

6. กินผักผลไม้ทุกวัน

            ในหนึ่งสัปดาห์ร่างกายของคุณควรได้รับผักและผลไม้อย่างน้อย 5 วันหรือทุกวันได้ยิ่งดี เพราะผัก และผลไม้เป็นอาหารแคลอรี่ต่ำ 
อีกทั้งยังช่วยเติมใยอาหารให้แก่ร่างกาย ที่ช่วยในการขับถ่ายอีกด้วย ใครที่รู้ตัวว่าไม่ค่อยได้รับผักและผลไม้เข้าสู่ร่างกายบ่อย ๆ 
ก็รีบปฏิวัติมื้ออาหารของตัวเองกันเถอะ

7. หยุดกินอาหารขยะ

          แม้ว่าอาหารขยะจะเป็นอาหารที่หากินง่ายและใช้เวลาทำไม่นาน แต่อาหารขยะนับว่าเป็นศัตรูตัวฉกาจของผู้ที่กำลังอยู่ในช่วงลดน้ำหนักเลยล่ะ
 ยิ่งหากคุณกินแต่อาหารที่เต็มไปด้วยไขมันและน้ำตาล จะส่งผลให้คุณเป็นคนขี้โมโหง่ายและยังทำให้เฉื่อยชาอีกด้วย 
ฉะนั้นเวลาจะเลือกกินอาหารครั้งต่อไปควรเลือกอาหารที่ปราศจากโปรตีนจากข้าว น้ำตาล นม คาเฟอีน และแอลกอฮอล์ 
จะช่วยให้น้ำหนักลดลงอย่างเห็นผลในเวลาไม่นาน

8. เตรียมมื้อกลางวันด้วยตัวเอง

          บางคนอาจจะคิดว่า การเลือกกินอาหารเพื่อลดน้ำหนักอาจจะเป็นเรื่องยุ่งยาก เพราะเวลาออกไปข้างนอกก็คงไม่ค่อยเจอร้านอาหารเพื่อสุขภาพกันง่าย ๆ
 ฉะนั้นลองเสียเวลาในตอนเช้าสักนิด เพื่อเตรียมอาหารกลางวันใส่กล่องมากินที่ทำงานเอง เพราะคุณสามารถจัดแจงอาหารแคลอรี่น้อยมารวมกันเองได้โดยไม่ต้องง้อร้านอาหารข้างนอกเลยจ้า

9. มีความสุขกับทุกมื้ออาหาร

          หากคุณอยู่ในช่วงลดน้ำหนัก คุณก็ควรจะต้องกินอาหารในปริมาณมากพอที่จะทำให่้คุณอิ่มท้องด้วย เพราะวิธีนี้จะช่วยให้คุณไม่ต้องทนทรมานเพราะความหิวโหย 
และจะได้ไม่ต้องเกิดอาการตบะแตกอย่างที่หลาย ๆ คนเป็น แต่อย่างไรก็อย่าลืมคำนวณแคลอรี่ในอาหารดี ๆ และเน้นกินเยอะ ๆ ในมื้อเช้าและเบามื้อเย็นจะดีที่สุด

10. มีสมาธิในการออกกำลังกาย

          ต้องยอมรับว่าในยุคนี้เป็นยุคแห่งเทคโนโลยีจริง ๆ เพราะเวลาออกไปนอกบ้านก็เห็นแต่คนก้มหน้ากดโทรศัพท์กันเป็นแถว 
แต่ทว่าในเวลาออกกำลังกาย ควรจะเป็นเวลาที่คุณจะตั้งใจลดน้ำหนักจริง ๆ ใช่ไหมล่ะคะ ฉะนั้นคุณควรปิดเครื่องมือสื่อสารทุกอย่างแล้วเก็บไว้ในกระเป๋าให้เรียบร้อย 
เวลาออกกำลังกายเสร็จแล้วค่อยกลับมาเช็กก็ได้นะคะ

          สำหรับคนที่พยายามลดน้ำหนักอยู่ แต่ก็เริ่มท้อเพราะน้ำหนักไม่ลดลงสักที ก็ลองทิ้งวิธีเดิม ๆ
 ที่ไม่ได้ผล แล้วหันมาทำตามวิธีที่เราได้นำมาฝากกันดังที่ได้กล่าวมาดูนะคะ